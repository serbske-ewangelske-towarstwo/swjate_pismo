W Jeſußu lubowani Sserbjo.
„Dajcźe temu ßłowu Khryſtußowemu bjes wami bohacźe bydlicź",
to bě heßło naſchich wótzow tež w naſtupanju pißaneho Božeho ßłowa,
wot teho cžaßa ßem, w kotrymž bu zyła biblija w macźeŕnej rycži ludu
wobradźena. Tež nětk je hiſchcźe cźiſchcźanych ßerbſkich biblijow doſcź
na ſkładźe, ale jenož małych ſchulſkich. Biblijow pak, kotrež bychu ßo
derje k temu hodźiłe, na ßwjaty wołtaŕ połožene bycź; abo, kotrež bychu
rjany pokład ſa młody kſcheſcźijanſki dom byłe; biblijow ſa naſchich
ſtarych ßwěrnych ſe ßłabymaj wocžomaj ßo bědźazych cžitarjow wjaz
njemějachmy. Dha je ßo — niz bjes woporow — tola radźiło, ſakſke
bibliſke towaŕſtwo nawabicź, tutón pſchedležazy wulki wudawk cźiſchcźecź
dacź. Dwaj Sserbaj pak ſtaj, ſ luboſcźu k ßerbſkemu ludu, „bibliſke
wobraſy" w ßerbſkim wudawku k temu dariłoj, ſ tym wuměnjenjom,
ſo kóždy, kotryž tutu nowu bibliju kupi, bibliſke wobraſy darmo k temu
doſtanje.
Cźiſchcźenje noweje biblije, po prawopißu wot njebo D. Jmiſcha
hižom nałoženym, je runje dwě lěcźe trało, a je wſcha próza a ßwěr⸗
noſcź pſchi tym ßo nałožiła. Woßebje bu wſchudźom prěni wudawk
ßerbſkeje biblije pſchirunany a buchu (kaž na pſchikł. Hiob 31, 38) ßłowa
namakane, kotrež běchu tam prawje pſchełožene byłe, potom pak wopak
cźiſchcźane. Woprawdźity wužitk ſa cžitanje Božeho ßłowa w zyrkwjach
a ſchulach a domach poſkicźi tutón wudawk ßerbſkeje biblije pſches to,
ſo buchu naſche „perikopy" (bibliſke wotdźělenja) prěni krócź pſchijate.
Tež bu cźiſchcź ſe wſchej prózu pſchehladany, kn. faraŕ Wałtaŕ ſ Wóßlinka
a kn. Doerna ſ Budyſchina ſtaj jón ſo mnu pſchehladałoj. Shromadne
ſapißanje njedźelſkich tekſtow mamy w naſchim cžaßu, w lubym „bibli⸗
ſkim pucźniku", a powjeſcźe wo prjedawſchich wudawkach podawa wot⸗
cźiſchcź poßlenjeje prjedyrycže, kiž ßo tutemu wudawkej pſchipołoži.
